# Muuttuja ja mittaustasot {#sec-muuttuja-ja-mittaustasot}

Tässä luvussa käydään läpi, mitä tarkoitetaan **muuttujalla** ja millaisia nimityksiä niille käytetään. Luvussa käydään myös läpi mitkä muuttujien **mittaustasot** ovat ja miten nämä vaikuttavat tilastolliseen työskentelyyn ja mallivalintaan.

## Muuttujien määritelmä {#sec-muuttujien-määritelmä}

Kun teemme tutkimusta, työskentelemme aina **muuttujilla**. [Muuttuja on, kuten nimi antaa ymmärtää, jokin asia joka muuttuu]{.underline}. Muuttujalla tarkoitetaan siis jotain "laatikkoa", joka voi saada jonkun arvon vastaajien tai analyysiyksiköiden kesken. Eri yksiköillä voi olla eri arvot muuttujalla, ja näitä analysoimalla voidaan yrittää vastata tutkimuskysymykseemme.

Voimme tehdä analyysia eri muuttujamäärillä. **Yksimuuttujamallissa** tarkastelemme yhden muuttujan rakennetta (eri arvojen esiintymistä) tyhjiössä. Näihin voidaan laskea esim. keskiarvojen esittely.

**Kaksimuuttujamallissa** tarkastelemme taas kahden muuttujan välistä suhdetta - miten muuttujat vaihtelevat yhdessä? Tämä voi tarkoittaa keskiarvojen vertailua eri ryhmien välillä, **korrelaatioanalyysia**, **ristiintaulukointia** ja paljon muuta. Erona yksimuuttujamalliin onkin vain, että tarkastelemme kahden muuttujan välistä **suhdetta**, ei muuttujien omia rakenteita.

**Monimuuttujamallissa** voidaan lisätä muuttujia enemmän kuin kaksi, ja tarkastella näiden välisiä suhteita. Tällä kurssilla ei käydä läpi monimuuttujamalleja, mutta niiden logiikkaa kannattaa hieman harjoitella, jotta ymmärtää mihin kaksimuuttujamallit pystyvät ja eivät pysty.

Useamman muuttujan mallissa puhutaan yleensä muuttujista ns. **kausaalisanastolla**. Tutkimuksessa on usein ajatuksena löytää jonkun ilmiön aiheuttamat suhteet (esim. mikä selittää pelastajien väliset terveyserot?). Siksi muuttujista käytetään sanapareja, jotka viittaavat tähän kausaalisuhteeseen:

-   **Riippuvainen** (*dependent*) ja **riippumaton** (*independent*) muuttuja, tai

-   **Vaste**- (*outcome*) ja **ennustaja**muuttuja (*predictor*)

[Riippuvainen muuttuja tai vastemuuttuja]{.underline} on se muuttuja, jonka syitä haluamme selvittää. Toisin sanoen, muuttuja **riippuu** jostain muusta muuttujasta, tai se syntyy **vasteena** toiselle muuttujalle.

[Riippumaton muuttuja tai ennustajamuuttuja]{.underline} on taas se muuttuja, jonka uskomme selittävän riippuvaisen/vastemuuttujan syntymisen. Toisin sanoen, muuttuja **ei riipu** (mallissamme!) jostain muusta muuttujasta, tai se **ennustaa** toista muuttujaa.

On tärkeää huomata, että [nämä nimitykset eivät automaattisesti tarkoita, että muuttujat todella olisivat kausaalisuhteessa toisiinsa]{.underline}. Kausaliteettia (jonkin asian vaikutusta toiseen) ei voida sinänsä todistaa tilastotieteellisillä menetelmillä[^mittaustasot-1], vaan se on osittain teoreettinen käsite.

[^mittaustasot-1]: Falsifikaation teorian seuraajille tämä juontuu suoraan hypoteesitestauksen määritelmästä, ks. @sec-hypoteesitestaus-teoria.

[Tässä kirjassa käytän sanaparia riippuvainen/riippumaton]{.underline}, koska ne ovat vakiintuneita sanoja yhteiskuntatieteissä. Muissa tieteissä, esimerkiksi epidemiologiassa, vaste/ennustaja-sanapari voi olla käytetympi.

## Mittausasteikot tai -tasot {#sec-mittausasteikot}

Sen lisäksi, että muuttuja voi olla riippuvainen tai riippumaton, sillä on myös jokin ennalta määritelty **mittaustaso**. Mittaustasojen määrittely on erittäin tärkeää, sillä ne juontuvat tilastollisesta matematiikasta ja määrittelevät suoraan, mitä malleja pystyy/pitää käyttää muuttujien suhteiden analysoinnissa.

Mittaustasoja on yleisesti ottaen neljä: **luokitteluasteikko, järjestysasteikko, välimatka-asteikko** ja **suhdeasteikko**. Nimet tulevat mittaustasojen ominaisuuksista.

Mittaustasot ovat kumulatiivisia, eli seuraavalla tasolla on aina kaikki edeltävien tasojen ominaisuudet, sekä lisäksi jotain "uutta":

1.  **Luokitteluasteikolla** muuttujien arvot voidaan nimetä ja luokitella, mutta muuta ei voida niillä tehdä. Esimerkkinä asumiskunta.
2.  **Järjestysasteikolla** arvot voidaan nimetä, mutta myös asettaa luonnolliseen järjestykseen, esim. pienin/suurin, heikoin/vahvin, kevyin/painavin. Esimerkkinä koulutustaso.
3.  **Välimatka-asteikolla** arvot voidaan sekä nimetä että järjestää, jonka lisäksi tasojen välillä on yhtä isot välimatkat. Esimerkkinä luokiteltu bruttotuloasteikko (0-10 000 €, 10 000-20 000 €, 20 000-30 000 €...)
4.  **Suhdeasteikolla** on kaikki edeltävät ominaisuudet, mutta sen lisäksi absoluuttinen, luonnollinen nollapiste. Esimerkkinä lämpötila kelvinasteikolla.

Jotta tämä olisi tarpeeksi selkeää, alla (@tbl-mittaustasot) on sama kuvaus taulukkona:

+--------------------+--------------------------+------------------------+---------------------------+-------------------------+
| Mittaustaso        | Nimeäminen ja luokittelu | Luonnollinen järjestys | Samansuuruiset välimatkat | Luonnollinen nollapiste |
+====================+==========================+========================+===========================+=========================+
| Luokitteluasteikko | **X**                    |                        |                           |                         |
+--------------------+--------------------------+------------------------+---------------------------+-------------------------+
| Järjestysasteikko  | **X**                    | **X**                  |                           |                         |
+--------------------+--------------------------+------------------------+---------------------------+-------------------------+
| Välimatka-asteikko | **X**                    | **X**                  | **X**                     |                         |
+--------------------+--------------------------+------------------------+---------------------------+-------------------------+
| Suhdeasteikko      | **X**                    | **X**                  | **X**                     | **X**                   |
+--------------------+--------------------------+------------------------+---------------------------+-------------------------+

: Mittaustasot ja niiden ominaisuudet {#tbl-mittaustasot}

[Mittaustasot ryhmitetään usein kahteen kategoriaan]{.underline}: **kvantitatiiviset** ja **kvalitatiiviset** muuttujat. Kvantitatiiviset muuttujat ovat välimatka- tai suhdeasteikolla, kvalitatiiviset muuttujat taas luokittelu- tai järjestysasteikolla. Nämä nimet voivat kuitenkin olla hieman harhaanjohtavia: kyseessä on kaikissa tapauksissa usein numeroita tekstin sijaan, ja kaikilla tasoilla voidaan tehdä *jonkin tapaista* tilastollista analyysia.

[Näiden lisäksi voidaan myös puhua **dikotomisista** tai **binäärisistä** muuttujista]{.underline}. Dikotominen muuttuja on luokitteluasteikon muuttuja, jolla on vain kaksi kategoriaa. Näille on erikoista se, että niillä voidaan tehdä monia eri tilastollisia analyyseja mitä ei yleensä voisi tehdä luokitteluasteikon muuttujalle (esim. regressioanalyysia, t-testausta). Tämä taas juontuu siitä, että jos kahden kategorian muuttuja koodataan arvoiksi 0 ja 1, ja näille lasketaan keskiarvo, niin keskiarvo edustaa arvo 1:n prosentuaalista määrää. Täten keskiarvosta tulee tulkittava mitta, ja sitä voidaan käyttää malleissa, joissa käytetään keskiarvoa (eli melkein kaikki lineaariset mallit).

Alla oleva kaavio (@fig-mittaustasot) selventänee muuttujien mittaustasoja:

![Mittaustasot kaaviona](pics/mittaustasot.png){#fig-mittaustasot fig-alt="Muuttujien mittaustasot esiteltynä kaaviona. Luokittelu johtaa järjestykseen, järjestys johtaa välimatkaan ja välimatka johtaa suhteeseen. Luokittelu johtaa myös dikotomiseen-binääriseen. Luokittelu, järjestys ja dikotominen-binäärinen ovat kvalitatiivisten muuttujien laatikon sisällä, välimatka ja suhde ovat kvantitatiivisten laatikon sisällä."}

## Mittausasteikon suhde tilastollisiin malleihin

[Mittaustasoilla on suora suhde tilastollisiin malleihin]{.underline}: taso tai asteikko määrittelee, mitkä mallit ja menetelmät voidaan laskea. Tämä juontuu tulkittavuudesta: jos esimerkiksi kahden arvon välissä ei ole muita arvoja (eli ne eivät täytä välimatka-asteikon vaatimuksia), niille lasketulla keskiarvolla ei voi olla tulkintaa (koska se voi usein osua kahden arvon väliin).

[**Sijainti- ja hajontaluvuille** käytettävyys]{.underline} määritellään muuttujan mittaustasolta suoraan:

+---------------+-------------------------+---------------------+
| Mittaustaso   | Sijaintiluvut           | Hajontaluvut        |
+===============+=========================+=====================+
| Luokittelu    | Moodi                   |                     |
+---------------+-------------------------+---------------------+
| Järjestys     | Moodi                   | Vinouma ja kurtoosi |
|               |                         |                     |
|               | Mediaani                | Vaihteluväli        |
|               |                         |                     |
|               | Fraktiilit              |                     |
+---------------+-------------------------+---------------------+
| Välimatka     | Moodi                   | Vinouma ja kurtoosi |
|               |                         |                     |
|               | Mediaani                | Vaihteluväli        |
|               |                         |                     |
|               | Fraktiilit              | Varianssi           |
|               |                         |                     |
|               | Aritmeettinen keskiarvo | Keskihajonta        |
+---------------+-------------------------+---------------------+
| Suhde         | Moodi                   | Vinouma ja kurtoosi |
|               |                         |                     |
|               | Mediaani                | Vaihteluväli        |
|               |                         |                     |
|               | Fraktiilit              | Varianssi           |
|               |                         |                     |
|               | Aritmeettinen keskiarvo | Keskihajonta        |
|               |                         |                     |
|               | Geometrinen keskiarvo   |                     |
+---------------+-------------------------+---------------------+

: Sijainti- ja hajontalukujen käytettävyys mittaustasoittain {#tbl-yksimuuttujamallit-mittaustasot}

[Näiden lisäksi löytyy monia muita mittoja]{.underline}, joita voidaan laskea eri tasoille. Taulukossa näkyy kuitenkin yleisimmät, sekä varsinkin ne, jotka kohtaatte kurssin aikana sekä tulevaisuuden tilastollisessa työskentelyssänne.

[Yksimuuttujamenetelminä]{.underline} voidaan myös laskea **merkkitesti** sekä **yhden otoksen t-testi**. Merkkitesti voidaan suorittaa, kun muuttuja on järjestysasteikolla tai suuremmalla. T-testi taas vaatii muuttujan olevan välimatka-asteikolla tai suhdeasteikolla.

[**Kaksimuuttujamalleilla** on myös vaatimuksia muuttujien mittaustasoille]{.underline}, mutta nämä tulevat aina pareittain. Alla olevassa matriisitaulukossa riveissä on riippumaton muuttuja ja sarakkeissa riippuvainen muuttuja.

+--------------------------+----------------------------------+----------------------------------+------------------------+------------------------+
| Riippuvainen sarakkeissa | Luokittelu                       | Järjestys                        | Välimatka              | Suhde                  |
|                          |                                  |                                  |                        |                        |
| Riippumaton riveissä     |                                  |                                  |                        |                        |
+==========================+==================================+==================================+========================+========================+
| **Luokittelu**           | Ristiintaulukointi (khiin neliö) | Ristiintaulukointi (khiin neliö) | Wilcoxonin signed-rank | Wilcoxonin signed-rank |
|                          |                                  |                                  |                        |                        |
|                          |                                  |                                  | Mann-Whitney'n U-testi | Mann-Whitney'n U-testi |
|                          |                                  |                                  |                        |                        |
|                          |                                  |                                  | T-testi                | T-testi                |
+--------------------------+----------------------------------+----------------------------------+------------------------+------------------------+
| **Järjestys**            | Ristiintaulukointi (khiin neliö) | Ristiintaulukointi (khiin neliö) | Wilcoxonin signed-rank | Wilcoxonin signed-rank |
|                          |                                  |                                  |                        |                        |
|                          |                                  |                                  | Mann-Whitney'n U-testi | Mann-Whitney'n U-testi |
|                          |                                  |                                  |                        |                        |
|                          |                                  |                                  | T-testi                | T-testi                |
+--------------------------+----------------------------------+----------------------------------+------------------------+------------------------+
| **Välimatka**            | Varianssianalyysi                | Varianssianalyysi                | Korrelaatio            | Korrelaatio            |
+--------------------------+----------------------------------+----------------------------------+------------------------+------------------------+
| **Suhde**                | Varianssianalyysi                | Varianssianalyysi                | Korrelaatio            | Korrelaatio            |
+--------------------------+----------------------------------+----------------------------------+------------------------+------------------------+

: Kaksimuuttujamallien käytettävyys mittaustasoittain {#tbl-kaksimuuttujamallit-mittaustasot}

[Tärkein erottelija mallin valinnassa on muuttujatasojen laajempi kategorisointi]{.underline} kvalitatiivisiin ja kvantitatiivisiin muuttujiin: kuten huomaat, tämän kurssin alla käsiteltävissä malleissa luokittelu- ja järjestysasteikon mallit ovat täysin samat, kuten välimatka- ja suhdeasteikon mallit.

Myös **monimuuttujamallit** riippuvat muuttujien tasoista, mutta näitä ei käydä tässä vaiheessa läpi.
