# Visualisoinnin alkeet {#sec-visualisoinnin-alkeet}

**Visualisoinnilla** tarkoitetaan tilastodatan esittämistä visuaalisin menetelmin, eli kuvioilla, käppyröillä ja käyrillä. Visualisoinnin päätehtävänä on tehdä monimutkaisesta tiedosta helposti kulutettavaa, ymmärrettävää ja jäsennettävää. Vanha sanonta pitää paikkaansa: kuva kertoo enemmän kuin tuhat sanaa - mutta lisäisin siihen, "jos kuva on selkeä, ytimekäs ja saavutettava".

Kuvan tekeminen on suhteellisen yksinkertaista. *Hyvän* kuvan tekeminen vaatii harjoittelua ja opiskelua! Sinun ei tarvitse olla viestinnän erityisosaaja tai omata mitään erityistä "visuaalista pelisilmää", mutta ohjeita kannattaa seurata ja kolleegoilta kannattaa pyytää palautetta. Hyödynnä myös työssäsi viestinnän ammattilaisten osaamista ja ohjeita - heillä on tarvittava erityisosaaminen!

## Graafinen selkeys {#sec-graafinen-selkeys}

[Yhden kuvan tulisi kertoa yksi tarina]{.underline}. Kvantitatiivisissa visualisoinneissa tämä tarkoittaa, että kuvan tulisi kertoa jotain *yhdestä* asiasta. Tämä asia voi olla muuttujan jakauma, kahden muuttujan välinen suhde, ääripääarvojen esiintyminen tai jotain muuta - kunhan se on yksi asia! Älä siis täytä kuvaa monella eri asialla, koska sen lukeminen on paljon vaikeampaa lukijalle.

[Tieteellisen visualisoinnin keskiössä on **tiedon välittäminen**]{.underline}. Kaunis kuva on yksinkertainen, helposti ja nopeasti luettavissa, ja saavutettava kaikille lukijoille. Älä siis lisää turhia kuvamanipulaatioita, varjoja, 3D-elementtejä tai muita hauskoja ikoneja vain ilmeen parantamiseksi.

[Kuitenkaan tieteellisen visualisoinnin ei tarvitse olla tylsää]{.underline}! Monet kuvat tieteellisissä julkaisuissa voivat näyttäytyä tylsinä, mutta väittäisin, että tämä johtuu tutkijoiden visuaalisen osaamisen puutteesta. Katso vaikka alla olevat todelliset esimerkit hyvästä visualisoinnista - eihän nämä ole mitenkään tylsiä tai puun makuisia.

::: {#fig-esimerkkikuvia .panel-tabset}
### Viulukuvio

![Viulukuvio (Kassambara, 2023)](pics/visualisointi/esimerkki01.png)

Lähde: Kassambara, A. (2023). *ggpubr: 'ggplot2' Based Publication Ready Plots.* \[R-paketti, versio 0.6.0\]. <https://rpkgs.datanovia.com/ggpubr/>. Käytetty lisenssillä GPL-2.

### Ruusukuvio

![Florence Nightingalen kehittämä ruusukuvio (Nightingale, 1858)](pics/visualisointi/esimerkki02.jpg)

Lähde: Nightingale, F. (1858). *Notes on Matters Affecting the Health, Efficiency, and Hospital Administration of the British Army*. \[Kirje kuningatar Viktorialle\]. Saatettu yleiseen käyttöön.

### Harjannekuvio

![Lämpötilavaihtelu harjannekuviona (Wilke, 2022)](pics/visualisointi/esimerkki03.png)

Lähde: Wilke, C. O. (2022). *ggridges: Ridgeline Plots in 'ggplot2'.* \[R-paketti, versio 0.5.4\]. <https://wilkelab.org/ggridges/>. Käytetty lisenssillä GPL-2.
:::

## Graafinen ytimekkyys {#sec-graafinen-ytimekkyys}

Jotta kuva olisi selkeä, sen tulee olla ytimekäs. Kirjoittamisessa tärkein tieto tuodaan yleensä esiin ensimmäisenä luvussa tai kappaleessa. Visualisoinnissa tehdään sama asia, mutta tärkein tieto tuodaan esille selkeimmin luettavissa olevilla elementeillä. Tämä voi tarkoittaa esille "hyppääviä" värejä, nuolia, elementtien keskinäistä asettelua syvyysjärjestykseen, ja niin eteenpäin.

Tätä voi edesauttaa esimerkiksi näillä vinkeillä:

-   [Käytä kirkkaita värejä vain tärkeimmälle tiedolle]{.underline}. Jos esimerkiksi visualisoit korrelaation pistekuvioilla, käytä kirkasta väriä korrelaatioviivalle, ja jätä datapisteet "taustalle" haaleammalla värillä.

-   [Poista kaikki turha kuvasta]{.underline}. Jos otsikoit kuvasi tekstinkäsittelyohjelmistossa (Wordissa), jätä otsikko pois itse kuvasta. Jos esität kuvion arvot arvopisteinä itse kuvassa, jätä pois mahdolliset taulukot (ja toisinpäin).

## Graafinen saavutettavuus {#sec-graafinen-saavutettavuus}

[Jos kuva on selkeä ja ytimekäs, sen on mahdollista olla saavutettava]{.underline} - mutta saavutettavuus ei ole taattua! Saavutettavuudella tarkoitetaan usein tietyille ryhmille luettavaa, varsinkin näkö- ja kuuloaistin heikentyneelle omaaville henkilöille. Kuitenkin saavutettava kuva edesauttaa **kaikkia** lukijoita: selkeys ja ytimekkyys nousee, kun kuvasta tehdään saavutettava.

Mitä sitten saavutettavuus kuvassa voi olla? Tässä joitain esimerkkejä, joita suosittelen hyödyntämään:

-   [Jokaiselle kuvalle tulee olla koneluettava vaihtoehtokuvaus]{.underline}, jotta näytönlukusovellukset osaavat kuvailla kuvan käyttäjälle. Kuvailun tulee itsessään olla ytimekäs ja selkeä, ja keskittyä samoihin asioihin kuin mitä kuvan visuaalinen lukija huomaisi. Vaihtoehtokuvauksen kirjoittaminen ei tarvitse olla mikään erityistaakka, vaan se edesauttaa myös sinua kuvan selkeyttämisessä - jos kuva on tarpeeksi selkeä ja ytimekäs, vaihtoehtokuvauksen kirjoittaminen on erittäin helppoa; jos kirjoittaminen tuntuu hankalalta, kuvasi ei luultavasti ole tarpeeksi selkeä ja ytimekäs.

-   [Käytä kaksinkertaista visualisointia]{.underline}: jos käytät värejä erotellaksesi esimerkiksi ryhmiä, käytä myös kuvioita. Jos kuvassasi on punainen, oranssi ja musta palkki, niiden erottelu on helpompaa jos jokaiselle lisää oman kuvion (esim. liitukuvio, pistekuvio ja tasainen väritys). Jos sinulla ei riitä kuviot kaikkiin ryhmiin, sinulla luultavasti on liikaa materiaalia kuvassa joka tapauksessa!

-   [Käytä saavutettavia värejä]{.underline}. Moni meistä on nähnyt puna-vihreä-kuvioita, ja moni värisokea meistä on nähnyt vain ruskeaa tai harmaata niissä kuvioissa. David Nichols [-@nichols] on kirjoittanut hyödyllisen blogitekstin, jossa käydään läpi eri värisokeuksien näkemiä versioita yleisistä väreistä. Sivulla on myös väripalettityökalu, jolla voit kokeilla, miltä vapaavalintainen väri näyttäisi eri värisokeuksille. Suomeksi mm. Anniina Nieminen [-@nieminen2020] on kirjoittanut opinnäytetyön, josta löytyy myös ohjeita puna-vihersokeuden huomioimiseksi visualisoinnissa.

-   [Käytä tarpeeksi suurta kontrastia]{.underline}. Myös kontrasti, eli eri värien välinnäinen koettu "vahvuusero", vaikuttaa suuresti luettavuuteen. Liian samankaltaiset värit eivät erotu hyvin edes perusnäköiselle henkilölle, joten erota värit selkeästi toisistaan. Älä siis käytä vaaleanpunaista ja haaleaa punaista vierekkäin! Toisaalta, liian *iso* kontrasti ärsyttää silmää. Niemisen opinnäytetyössä (ks. yllä) on hyviä esimerkkejä ongelmallisista käyristä ja niiden vaihtoehdoista.

## Kaavioita {#sec-kaavioita-teoria}

Tässä vaiheessa tiedät jo jonkun verran kuvion tehtävästä ja muotoilun tärkeydestä. Kuitenkin sinun tulee myös tietää, millaisia kuvioita voit tehdä! Periaatteessa tieteellisen tiedon voi visualisoida ihan millä tavalla tahansa. Käytännössä kuitenkin seurataan tiettyjä perinteitä. Jos työskentelet Excelissä, ohjelma ei myöskään taivu ihan mihin tahansa.

Jos sinua kiinnostaa tieteellisen tiedon esittäminen laajemmin, suosittelen tutustumaan R-ohjelmointikieleen ja sen graafisiin ominaisuuksiin (ks. @sec-r-ohjelmointikieli). Yllä olevista esimerkkikuvista ensimmäinen ja kolmas ovat tehtyjä R:ssä!

Luvussa esitetään pylväs-, viiva-, ympyrä-, piste-, kupla- ja laatikkokaaviot, sekä niiden vaihtoehtoiset muodot. Muita kaavioita löytyy, mutta näitä yhdistelemällä voit jo visualisoida kaiken tarpeellisen tällä kursilla (ja monessa tieteellisessä työssä).

### Pylväskaavio (histogrammi) {#sec-pylväskaavio-teoria}

**Pylväskaavio** on ehkä yleisin käytetty visualisointimuoto. Nimi tulee kaavion pylväistä, joilla esitetään jonkun muuttujan kategorioiden esiintymistä (taajuutta). Pylväskaaviota voi myös kutsua **histogrammiksi**.

[Pylväskaaviota voi käyttää kaikilla mittausasteikoilla]{.underline}, mutta parhaiten se sopii luokittelu- ja järjestysasteikolle. Jos sinulla on useita kategorioita (esim. yli 10), kaavion lukeminen hankaloituu. Tällöin on parempi jakaa kaavio useampaan, yhdistää kategorioita, tai vaihtaa toiseen kaaviotyyppiin.

Pylväskaaviota käytetään [yhden muuttujan tai muuttujaryhmän]{.underline} visualisointiin. Voit myös asettaa useampia muuttujia vierekkäin ja erotella ne väreillä/kuvioilla, mutta kaaviosta tulee nopeasti vaikeasti luettava.

[Vaaka-akselilla]{.underline} on muuttujan kategoriat, yleensä suuruusjärjestyksessä tai muussa loogisessa järjestyksessä. Esimerkiksi Likert-asteikon muuttujalla loogisinta on aloittaa vasemmalla eniten negatiivisesta mielipiteestä, ja siirtyä oikealle kohti eniten positiivista mielipidettä, neutraali mielipide keskellä.

[Pystyakselilla]{.underline} on taajuusmäärät, ilmaistuna yksikköinä tai prosentteina.

[Pylväskaaviosta löytyy kaksi versiota]{.underline}, joille löytyy myös vaihtoehtoina absoluuttiset ja relatiiviset taajuudet:

1.  **Perinteinen pylväskaavio**. Jokainen kategoria on eritelty vaaka-akselilla. Pystyakselilla on joko absoluuttiset (N) tai relatiiviset (%) määrät.
2.  **Pinottu pylväskaavio**. Kategoriat pinotaan päällekäin, aloittaen arvosta, jolla on suhteellisesti eniten datapisteitä. Pystyakselilla on joko absoluuttiset (N) tai relatiiviset (%) määrät.

Yleisesti sanottuna perinteinen pylväskaavio toimii paremmin absoluuttisten määrien esittämisessä, ja pinottu pylväskaavio taas relatiivisilla määrillä.

[Pinotulle pylväskaaviolle hyvä visuaalinen sääntö on "paino alas",]{.underline} eli suurin kategoria pohjalle. Joskus tämä voi kuitenkin olla harhaanjohtavaa, varsinkin jos esität useita pinottuja pylväskaavioita joissa kategoriat ovat samat. Pyri pitämään kategoriat samassa järjestyksessä ennemmin kuin seuraat "paino alas"-sääntöä.

[Älä käytä kolmiulotteisia pylväskaaviota]{.underline}. Niissä on turhaa luettavaa, mikä vaikeuttaa kaavion ymmärtämistä.

![Pylväskaavio tai histogrammi.](pics/visualisointi/esim_histogrammi.png){#fig-esim-histogrammi fig-alt="Pylväskaavio nimeltä \"z\". Muuttujien arvot ovat 1-5, ja absoluuttiset määrät ovat edustettuna pystyakselilla. Moodi on 4."}

## Viivakaavio {#sec-viivakaavio-teoria}

**Viivakaavio** näyttää jokseenkin samanlaiselta kuin pylväskaavio, paitsi että pylväiden sijaan jokainen kategoria merkitään pisteellä ja pisteet yhdistetään viivalla.

[Viivakaaviota tulisi mieluisesti käyttää vain välimatka- ja suhdeasteikolla]{.underline}. Pisteiden väliset viivat antavat usein ymmärtää, että pisteiden välisellä suhteella (etäisyydellä) on merkitystä. Luokittelu- ja järjestysasteikoilla näin ei ole, joten viivakaavion käyttö voi olla harhaanjohtavaa.

[Viivakaaviota käytetään yhden muuttujan tai muuttujaryhmän visualisointiin]{.underline}, mutta useamman muuttujan visualisointi on myös mahdollista. Viivakaavio onkin parempi tapa visualisoida monta muuttujaa samaan aikaan kuin pylväskaavio - mutta huomioi, että heti kun lisäät toisen muuttujan, muuttujien välisestä suhteesta tulee kaavion tärkein osa.

[Vaaka-akselilla]{.underline} on muuttujan kategoriat, suuruusjärjestyksessä. Huomioi muuttujien kategorioiden suhteet - säilytä oikea järjestys niiden välillä!

[Pysty-akselilla]{.underline} on taajuusmäärät, joko absoluuttisena (N) tai relatiivisena (%) taajuutena.

Kuten pylväskaaviosta, [viivakaaviolle löytyy perinteinen ja pinottu versio]{.underline}, ja molemmilla voi esittää sekä absoluuttisia että relatiivisia taajuuksia. Samat säännöt pätevät kuin pylväskaaviolle.

[Älä tässäkään käytä kolmiulotteista viivakaaviota]{.underline}.

![Viivakaavio.](pics/visualisointi/esim_viivakaavio.png){#fig-esim-viivakaavio fig-alt="Viivakaavio nimeltä \"z\". Vaaka-akselilla on mittausajankohta ja pystyakselilla arvo. Käyrä vaihtelee satunnaisesti. Kuvassa arvot ovat merkittynä pisteinä ja niitä yhdistää suorat viivat."}

## Ympyrä- tai piiraskaavio {#sec-ympyrä--tai-piiraskaavio-teoria}

**Ympyrä- tai piiraskaavio** on suosittu visualisointityökalu. Kaaviossa muuttujan kategorioiden suhteellinen jakauma esitetään "piirakanpalan" muotoisina.

[Piiraskaaviota voi käyttää kaikilla asteikoilla]{.underline}, mutta parhaiten se sopii luokittelu- ja järjestysasteikoille. Tärkeintä on, että kaaviossa ei ole useita kategorioita (mieluisesti noin 5-6 tai alle).

[Piiraskaaviota tulisi kokonaan välttää]{.underline}. Vaikka se on suosittu työkalu, tieto ei jäsenny lukijalle yhtä helposti kuin muilla kaavioilla. Ihminen ei osaa tulkita pinta-aloja kovinkaan tarkasti, jolloin pienet erot jäävät helposti näkemättä. Jos kuitenkin käytät, pidä kategorioiden määrät pieninä, ja suosi muuttujia, joilla kategorioiden suhteelliset erot ovat suuria - esim. 10 %, 25 % ja 65 %. Näin edesautat lukijaa parhaiten.

[Piiraskaaviolla ei ole akseleita]{.underline}, vaan kaikki data esitetään yhdessä kehässä/kiekossa.

[Piiraskaaviosta löytyy alalaji nimeltä **sektoripiiraskaavio**]{.underline}. Tässä otetaan yksi tai useampi muuttuja ja suurennetaan sen piirakanpala joko omaksi piiraskaavioksi tai pylväskaavioksi. Nämä ovat hyödyllisiä, jos kaaviossa on yhdistelmäkategoria tai jos joku kategoria on melkein näkymättömän pieni. Käytä piiraskaaviosuurennusta jos esität yhdistelmäkategorioita, ja pylväskaaviosuurennusta jos esität useamman pienen kategorian välisiä suhteita.

![Piiraskuvio.](pics/visualisointi/esim_piiraskuvio.png){#fig-esim-piiraskuvio fig-alt="Piiraskuvio nimeltä \"z\". Ympyrässä on kolme sektoria nimeltä 1, 2 ja 3. Sektoreiden kohdalla on absoluuttinen ja relatiivinen taajuus. 1-sektori on 25 (17 prosenttia), 2-sektori on 17 (33 prosenttia), ja 3-sektori on 19 (50 prosenttia)."}

## Palkkikaavio {#sec-palkkikaavio-teoria}

**Palkkikaavio** on sama kuin pylväskaavio, paitsi että akselit ovat käännettyjä. Pystyakselille sijoittuu muuttujan kategoriat, ja vaaka-akselille taajuudet. Samat säännöt pätevät palkkikaaviolle kuin pylväskaaviolle.

[Palkkikaaviosta voi tehdä erikoisversion]{.underline}[^grafiikka-1], jossa nollapiste sijoitetaan keskelle ja palkit leviävät joko negatiiviselle tai positiiviselle puolelle. Tällaisella on hyvä esitellä esimerkiksi [muutosta]{.underline} jollain muuttujalla, jolloin pääset esittelemään monimuuttujatuloksia yksittäisten muuttujien sijaan.

[^grafiikka-1]: Käytännössä myös pylväskaaviosta voi tehdä nollakeskitetyn version.

![Palkkikaavio.](pics/visualisointi/esim_palkkikaavio.png){#fig-esim-palkkikaavio fig-alt="Palkkikaavio nimeltä \"k\". Vaaka-akselilla on sijoitettu muuttujan arvot, pystyakselilla on mittausajankohdat yhdestä kymmeneen. Arvot vaihtelevat suuresti, reilun -2:n ja 2:n välillä."}

## Pistekaavio {#sec-pistekaavio-teoria}

**Pistekaavio** (engl. *scatter plot*) esittää kahden muuttujan välistä suhdetta. Tätä varten arvoilla ei tule olla omia kategorioita, eli parhaiten pistekaavio soveltuu **välimatka- ja suhdeasteikoille** (tai suurille summamuuttujille).

[Pistekaaviossa ensimmäinen muuttuja asetetaan vaaka-akselille ja toinen muuttuja pysty-akselille]{.underline}. Tällöin data-arvot piirretään aina kahden numeron avulla.

[Pisteiden välille voi piirtää viivoja]{.underline}, jos datapisteiden välisellä järjestyksellä on merkitystä.

[Voit myös lisätä regressio-/korrelaatiokäyrän pistekaavioon]{.underline}, jolloin muuttujien välinen suhde tulee selkeämmin esille. Muista erottaa käyrä muista kaavion elementeistä värillä ja muodolla!

[Suosi suoria viivoja pehmennettyjen viivojen sijaan]{.underline}. Pehmennystä ei ole olemassa datassa, jolloin sen käyttö voi olla harhaanjohtavaa.

![Pistekaavio regressiokäyrällä. Seliteaste on merkitty oikeaan yläkulmaan.](pics/visualisointi/esim_pistekaavio.png){fig-alt="Pistekaavio nimeltä \"Suhde x:n ja y:n välillä\". Kaavioon on piirretty regressiokäyrä, jonka seliteaste on 0,0001."}

## Kuplakaavio {#sec-kuplakaavio-teoria}

**Kuplakaavio** (engl. *bubble plot*) esittää kolmen muuttujan välistä suhdetta. Kaavio toimii samalla tavalla kuin pistekaavio, mutta pisteiden koot määritellään kolmannen muuttujan avulla.

Kuplakaaviossa ensimmäinen ja toinen muuttuja asettuvat vaaka- ja pystyakseleille, ja kolmas muuttuja esitetään kuplan koossa.

[Älä piirrä mitään muuta kaaviolle]{.underline}. Kuplakaavio alkaa jo olla hankalasti luettavissa heti alusta, ja elementtien lisääminen voi vaikeuttaa lukemista entiseltään. Voit toki lisätä muuttujien arvo-otsikot, varsinkin kolmannelle muuttujalle (koska ympyröiden pinta-alojen vertaaminen alkaa olla mahdotonta lukijoille).

[Älä käytä kolmiulotteista kuplakaaviota]{.underline}.

![Kuplakaavio. Muuttuja c on esitettynä kuplan koossa.](pics/visualisointi/esim_kuplakaavio.png){#fig-esim-kuplakaavio fig-alt="Kuplakaavio nimeltä \"Suhde a:b, b:n ja c:n välillä\". Kuplat sijoittuvat a-muuttujan ylempiin arvoihin mutta vaihtelevat b-muuttujan arvojen mukaan. Koot ovat määriteltyjä muuttuja c:n mukaan, ja vaihtelevat yhden ja kymmenen välillä."}

## Laatikkokaavio (ruutu ja jana) {#sec-laatikkokaavio-teoria}

**Laatikkokaavio** (engl. *box plot*) on yhden muuttujan kuvaileva kaavio, jossa esitetään muuttujan jakauman sijaintilukuja. Laatikkokaavio on erinomainen tapa nopeasti esitellä muuttujan jakauma. Asettamalla monta laatikkoa vierekkäin voit myös vertailla muuttujien jakaumia.

[Laatikkokaaviota voi käyttää vain välimatka- ja suhdeasteikolla]{.underline}, joskin sen käyttö järjestysasteikolla on vielä jokseenkin yleistä.

[Laatikkokaaviossa käytetään yhtä muuttujaa]{.underline}, joskin useamman esittely vierekkän myös onnistuu. Varsinkin jos haluat esittää mahdollisia eroja muuttujilla, useamman laatikon käyttö on suotavaa.

[Vaaka-akselilla on muuttuja(t).]{.underline} Yhden muuttujan laatikkokaaviossa vaaka-akseli ei kerro juurikaan mitään.

[Pystyakselilla on muuttujan arvoasteikko]{.underline}, mitattuna alkuperäisissä mitoissa. Laatikkokaaviota tulisi käyttää vain absoluuttisilla mitoilla.

Laatikkokaaviossa on seuraavat elementit:

-   Risti tai piste, joka esittää **mediaania.**

-   Viiva, joka esittää **keskiarvoa.**

-   Laatikko, joka esittää jakauman **kvartiiliväliä** (ala- ja yläkvartiilit)

-   Virheviivat, jotka esittävät jakauman **pienintä ja suurinta arvoa**

-   (Valinnainen): Pisteet laatikon ulkopuolella, jotka esittävät **ääripääarvoja.**

Laatikkokaaviosta löytyy myös vaihtoehtoinen muoto, **viulukaavio** (engl. *violin plot*), jossa laatikon muoto kuvastaa jakauman suhteellista tiheyttä eri tasoilla. Mitä leveämpi kohta, sitä enemmän datapisteitä sillä tasolla pystyakselia. Nimi tulee viulun muodosta, jota muuttujan jakauma voi muistuttaa.

![Kolme laatikkokaaviota. HUOM: Merkintöjen ja laatikkojen väriero on liian pieni julkaisuun ja tulisi muuttaa.](pics/visualisointi/esim_laatikkokaavio.png){#fig-esim-laatikkokaavio fig-alt="Laatikkokaavio nimeltä \"Muuttujat a, b ja c\". Kuviossa on kolme laatikkokaaviota vierekkäin. B-muuttuja eroaa selkeästi muista. C-muuttujan keskiarvo ja mediaani on selkeästi muita korkeammalla."}
